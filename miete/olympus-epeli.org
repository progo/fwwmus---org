#+TITLE: Olympus Epeli
#+SETUPFILE: ~/dokumentit/blog/post-setup.org
* DONE Olympus Epeli                          :kamera:olympus:leica:fujifilm:
CLOSED: [2020-02-08 Sat 18:59]
:LOGBOOK:
- State "DONE"       from              [2020-02-08 Sat 18:59]
:END:

Fuji X-T3 on myyty pois. Yhden kamerasysteemin omistajana en pitkään
kärsinyt olla, kun piti taas ostaa jotain kakkosjärjestelmäksi. Tällä
kertaa olin taloudellisesti fiksu ja menin tiukalla budjetilla.

** Ideaalinen kakkossysteemi

Minulla on ollut ykkössysteemeitä ja kakkossysteemeitä jonkin aikaa.
Leica Q:n aikaan tämä kokeilu alkoi, kun ostin Pen-F:n uutena, ja se
yllättäen sopeutui hyvin kakkossysteemiksi pienen itse-etsiskelyn
myötä.

Leica Q:n tarkennuksen /laatu/ yksinään jo takasi sen, että Pen-F ei
oikein soveltunut korvaamaan sitä mitenkään järkevästi. Sitten kun
valta vaihtui ja Leica M tuli, oli luonnollisesti sen
manuaalitarkennus ja koko se kokemus sen ympärillä riittävästi syytä
sille, että M tuli suoraan ykkössysteemiksi.

Näissä peilittömissä on teoriassa loistavan tarkka tarkennus, mutta ei
se jostain syystä läheskään aina käy toteen. Leica Q:n kanssa kyllä,
mutta ei Olympuksen, eikä Fujien kanssa. Kun kuvasin kaupungilla
ominaiseen tapaani hyvin vauhdikkaasti ja huolimattomasti näitä
peilittömiä ratkaisuja niin sekä kameroiden tarjoama käyttöliittymä
tarkennukseen liittyviin ominaisuuksiin että itse tarkennuksen laatu
molemmat yhdessä tekivät näistä kameroista epävarmempia tarkentamaan
kuin manuaalitarkenteinen Leicani. Pystyn sohimaan Leicani kanssa aika
nopeasti ja huolimattomasti ympäriinsä ja saan kuvan tarkennettua
siihen suuntaan, mihin sen pitää ollakin. Tämäkin kokemus jo yksinään
takaa paljon nautintoa kuvauskokemukseeni.

Kakkossysteemiltäni ei tarvita tämmöisiä asioita lainkaan. Toki
haluaisin, että rahalleni saisi vastinetta, 850 euron Olympus tai
monen tonnin Fujifilm-paketti... Siksipä nämä saivat mennä. 

Saatoin viimein oivaltaa, että ehkä vaadin "kalliilta"
ylijäämäkameroilta liikaa koska ne maksoivat minulle myös pitkän
pennin. Tämä toki suhteellista, koska Leica M on ylivoimaisesti
kallein paketti. Tunnen silti saavani suhteessa hirveän hyvin
vastinetta tarkennushommissa ja muissa käyttökokemuksiin liittyvissä
jutuissa.

Mutta takaisin hintakysymykseen. Ehkä jos minulla "pitää olla"
kakkossysteemi olemassa, jota en käytä tai käytän vähän, entäpä jos se
systeemi maksaisi vain pennejä verrattuna ykkösjärjestelmääni!

** Olympus E-PL5 

Asiasta toimeen. Jos totesin itselleni että 850 euron Pen-F ei ole
hyvä ja että +1000 euron Fujifilm X-T3 ei ole hyvä niin varmasti
sitten alle satasen maksava vanha aloittelijanrunko on sitten hyvä?

Teoriassa kyllä. Jos minulla on jossain rungossa kiinni vain pari
kymppiä niin ei se tunnu sitten niin pahalta, jos se homehtuu omia
aikojaan jossain laatikossa.

Asetin lisävaatimukseksi rungon ja systeemin keveyden prioriteetiksi.
Lisättynä se fakta, että minulla on ennestään jo yksi hyvä ja kevyt
M4/3-linssi laatikossa, päädyin tarkastelemaan Panasonicin ja
Olympuksen vanhoja hinnat-alkaen-runkoja. Lopputuloksena on, että
kävin ostamassa 70 eurolla Olympus E-PL5 -rungon. 16 megapikseliä ja
kohtalaisen nykyaikainen kuvanlaatu. (Totesin, että M4/3 nyt ainakin
on jännittävästi "junnannut" paikoillaan kuvanlaadun suhteen nyt jo 7
vuotta. Teoriassa hyvä siis, jos saa nykyaikaista kuvanlaatua noinkin
vanhoista ja halvoista rungoista.)

[[file:./kuvat/epeli-panasonic.jpeg]]

Epeliksi ristitty kamera on piskuinen, ahdas, kevyensutjakka ja
heppoinen aloittelijanmalli. Kuvanlaatu siinä on tosiaan luvatusti
tosi hyvää vanhaksi rungoksi. Tarkennusnopeus, kuvanvakain ja
sensellaiset asiat ovat miedosti jäljessä uudempia
mikronelikolmerunkoja, kuten voisi odottaakin. Mutta näin parin päivän
omistajuuden perusteella olen ollut tyytyväinen.

Kameraa riivaa sama Olympuksen firmis ja olympusmainen ajattelu, mutta
nyt kun hinta on vain alle kymmenesosa Pen-F:n hinnasta niin olen
aivan toisella asenteella liikenteessä.

Lisäksi se on vain plussaa, jos Epeli ei ole täydellinen kamera. Leica
voi näyttää vahvuutensa ja olla kingi jatkossakin. Ihanteellisesti
nämä kaksi löytävät toisensa toisiaan täydentävinä systeemeinä.

** Panasonic 12-32

Ostin Epelille ja olemassaolevalle Panasonicille 35-100 kaveriksi
normaalizoomin Panasonic 12-32. Nyt minulla on melkein katettuna hyvä
perusalue kuvakulmia 24:stä 200 milliin asti. Panasonic 35-100 on jo
yksinään piskuinen ja himmeä linssi, mutta sitäkin hienompi
suorittaja: terävä ja kontrastikas ja kaikkea. Pakko oli kokea myös
tuo kaikkien kehuma pannukakkukokoinen 12-32. Se on ylittänyt kaikki
korkeatkin odotukseni isosti.

Nyt jään miettimään, miten asiat olisivat ehkä menneet, jos olisin jo
muinoin ostanut molemmat nämä Panasonicit kaksikkona. Olisiko jo
silkka zoomien käytännöllisyyden riemu ajanut pois Leican otteesta
hyvissä ajoin? Tämä Panasonic 12-32 on ehkä kittilinssi ja optisesti
vaillinainen, mutta perhana jos se ei piirrä upeasti ja sillä tavalla
kuten minä tykkään.

Panasonic suorittaa tosi hyvin ja kattaa paljon katukuvaajan suosimia
polttovälejä. Viritin Epelinkin niin, että zone focus on aika helppoa
kokeilla seuraavan kerran kun sitä pääsee kokeilemaan. Epelin shutter
delaykin on aika miellyttävän lyhyt MF-moodissa. ISO-suorituskykyä en
ole vielä analysoinut ihan kokonaan, mutta ISO 400 ja kaksi stoppia
lisää valotusta jälkikäsittelyssä (eli teoriassa ISO 1600) on todella
siistin näköistä.

** Onnistumisia ja epäonnistumisia

Epelin ulostulo on kyllä hyvä. Silti tarkennuksen suhteen, kuvanlaadun
ja muiden asioiden suhteen Leica on kingi, kuten on järkevääkin
odottaa.

Ennen kaupantekoa onnistuin ylihypettämään itseni odottamaan aivan
mahdottomia tältä kameralta. Oston jälkeiset vaikutelmat olivatkin
välittömästi kädenlämpöisiä, hyvin vaisuja.

Mutta jo se fakta, että sama irto-EVF käy minun Leicaan ja Epeliin,
tuo energiaa tähän hommaan. Ja tuo Panasonic 12-32, voi mahdoton. Ja
ilman EVF:ääkin näytön varassa toimiminen on ihan omanlainen tapansa
valokuvata. Ei parempi, ei huonompi, vaan omanlaisensa tapa. Ja miten
edullisesti! 70 euron runko ja 69 euron zoomilinssi ja se tarjoaa niin
nautittavaa kuvaa ulos, Fujit jää melkein toiseksi oman maun
mukaisissa vertailuissani.

Näiden erittäin positiivisten ensikokemusten nimissä luonnollisesti
aloin jo unelmoida +isoista kirkkohäistä+ skenaariosta, jossa tämä
uusi relevaatio löisi minut vapaaksi Leican ikeestä, näkisin järjen
valon näissä kuvaushommissa.

On aivan liian helppo näköjään unohtaa, miten Pen-F tai fiksummin
suunniteltu X-T3 eivät kestä kilpailla Leicaa vastaan. 

Samanaikaisesti sitä ei käy kieltäminen, että yhden Leica-linssin
myymällä voisi ostaa Olympus 7-14mm f/2.8 Pro:n, Olympus 12-100 f/4
Pro:n, Panasonic Leica 25 mm f/1.4:n, ja niille vielä laadukkaan
Panasonic-rungon...
