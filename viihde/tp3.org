#+TITLE: Twin Peaks, kolmas kausi
#+SETUPFILE: ~/dokumentit/blog/post-setup.org
* DONE Twin Peaks, kolmas kausi                                   :tp:sarjat:
CLOSED: [2015-12-13 Sun 21:43]
:LOGBOOK:
- State "DONE"       from ""           [2015-12-13 Sun 21:43]
:END:

Uutta Twin Peaksia saamme odottaa vielä jokusen aikaa, mutta aika
hyvältä se tuntuu: luotan siihen, mitä Lynchiltä on tulossa. En
haluaisi hypettää mitään kaukana tulevaisuudessa julkistettavista
projekteista, mutta olen aika luottavainen syntyvään laatuun, pienin
huolin.

** Tulossa paljon tavaraa

Sarja on kuvattu (vai edelleen kuvauksessa?) siten, että kokonaisuus
kuvataan kuin yhtenä pitkänä elokuvana kohtauksineen, ja tämä sitten
pätkitään moderniin TV:hen sopivaksi materiaaliksi, jota on tulossa
puheiden mukaan 18 jaksoa. Otaksun, että tämä tarkoittaa jopa kahta
uutta kautta, jonka jaksot ovat 50-55-minuuttisia.

Järjestely taitaa toimia Lynchillekin aika hyvin, koska perinteisesti
mies on ohjannut valtavat määrät ylimääräistä roinaa kuhunkin
projektiinsa, ja sydänverta vuodattaen on tarvittu pätkiä hyvää
tavaraa leikkauspöydän lattialle. Esimerkiksi Dyynin teatteriversio on
ohjaajan näkemykseen verrattuna aivan kamala raiskaus, ja myös FWWM
olisi kaivannut joitakin poistetuista kohtauksista säilyttääkseen
eheämmän narratiivin.

** Kirsikkapiirakat ja pöllöt

Twin Peaksissa yhdistyy jäljittelemätön yhdistelmä niinsanottua
/kirsikkapiirakka/-twinpeaksia ja /pöllöjä/. Meillä on pehmeitä
höttöjä kirsikkapiiraiden muodossa: meillä on Dale Cooper
omituisuuksineen, on hölmöä Andya ja Lucya, meillä on Tri Jacoby ja
meillä on teiniromansseja. Meillä on siis lämmintä menoa ja pahuksen
hyvää kahvia ja kirsikkapiirakkaa ja tiibetin oppeja. Mutta meillä on
myös metsän pimeyttä, Leo Johnsonia ennen hänen uusia kenkiä, BOBia ja
Mikeä ja Windom Earlea. Metsässä elää joku pahuus, ja sen symboloivat
pöllöt.

Me kaikki muistamme ja rakastamme ensimmäisten 15 jakson visuaalisen,
auraalisen ja tunnelmallisen ilmapiirin vaikutuksen kokemukseen. Kun
kaikki tämä sarjan ensimmäisen puolivälin kertymä kulminoituu 15.
jaksossa, (Lonely Souls) Julee Cruise ja jättiläinen ja pöllöt ovat
vauhdissa, ja kaikki toistuu uudelleen, minulle nyt herää huoli, että
voiko tai haluaako Lynch yhdistää kirsikkapiirakat ja pöllöt vuosia
myöhemmin edelleen samalla kaavalla? Vai onko tuleva TP3 synkempää
tavaraa, kuten ovat likipitäen kaikki Lynchin työt Twin Peaksin jälkeen
olleet.

[[./pics/coop-15.png]]

Twin Peaks purkitettiin 1991 ja sen jälkeen on Lynch erikoistunut
tekemään vain mustempia töitä. FWWM, Lost Highway, Mulholland Dr. ja
Inland Empire kaikki ovat melkoisia synkfestejä. Onko syytä pelätä,
että uusi TP3 on modernia TV:tä kuten /True Detective/ ilman
kirsikkapiiraita ja pahuksen hyvää kahvia? Lynchin työt ennen TP:tä
olivat paljon vaihtelevampia ja esimerkiksi Elefanttimies ja Dyyni
molemmat olivat ohjaajan rajojensa ja mieltymystensä kokeiluja. Blue
Velvet sisältää lämpimiä hetkiä ja onkin monien mielestä hyvä esiaste
TP:lle analogisine miljöineen ja kaikkineen.

Se on yksi minun huolistani. Onneksi en ole huolissani monesta muusta
asiasta, vaikka ehkä minun pitäisi jotenkin hillitä itseaiheutettua
hypeäni.

** Ilon aiheet

Lynch lupaa ohjata kaikki jaksot, jolloin esimerkiksi TP:n
jälkimmäisellä puoliskolla tapahtunut kerronnan vajoaminen hankiin
puutteellisemman luovan ohjauksen takia (Lynch ja Frost molemmat
alkoivat viettää liikaa aikaa muissa projekteissa kun ABC:n johto
ensin aiheutti sarjan vesittämisen vaatimalla tappajan selvittämisen
kakkoskauden puolivälissä) voisi jäädä kokonaan aiheettomaksi peloksi.
Lynch/Frost toimii koko tiiviin projektin ajan yhdessä ja tiiviin
aikataulun nimissä myös laatu ja luova henki toivottavasti säilyy.

Vaikka ensihuhujen jälkeen selvisikin, että sarja kuvataan
digitaalisesti filmin sijaan, on Lynchin suorittama kaikkien jaksojen
ohjaus käsittämättömän väkevä uutinen ja sulaa hunajaa: olivathan
kaikki Lynchin ohjaamat TP-jaksot sitä kultaisinta laatua silloin 25
vuotta sitten.

Sivuvaikutuksena Lynchin pitämä ohjaustauko saattaa TP3:n myötä
ratketa, ja uusia elokuvaprojekteja on ehkä varovaisesti toivottavissa
tuleville vuosille. Tämä jos mikä on tervetullut ajatus, eikä edes
kamalan epärealistinen. Tämä on nyt tätä minun itseaiheutettua hypeä.

** Menetyksiä ja uusia lupauksia

Onneksi valtava joukko vanhoja nimiä haluaa olla mukana kenties
vuosikymmenen uudelleenlämmittelyssä. Vahvistamattomien lista on liian
suuri, joten en nyt rupea luettelemaan kaikkia. Kuitenkin hyvää tekee
nähdä kaikkia osallisia 25 vuotta myöhempään: on kuin kaikki olisi,
kuten kuuluukin. Uusi sarja ei varmasti saisi niin vauhdikkaasti
asioita käyntiin, jos kaikki pikkukaupungin väki pitäisi esitellä
alusta alkaen. Toivon vain, että Lynch päättää luoda TP3:n nojaamaan
esitietämykseen.

Angelo Badalamentilla on liian suuri osa olla erossa huipputason
tunnelmanluonnista, ja onneksi hän onkin luvannut osallistua
projektiin. Sääli on, että kaikki alkuperäiset TP-ihmiset eivät joko
ehdi, halua tai kykene osallistumaan uuteen Twin Peaksiin, mutta
tuttuja nimiä on ilahduttava määrä. Tällä hetkellä Michael Ontkeanin
osallisuus on auki. Ja valitettavan moni nimi on ehtinyt kuollakin 25
vuoden aikana. Näihin kuuluvat mieleenpainuvat TV-kasvot saanut Frank
Silva, mutta myös vahvat tukihahmot: Jack Nance, Catherine E. Coulson
ja Don S. Davis.

Uudet vahvistukset luovat kuitenkin kovasti toivoa: /Amanda Seyfried/
ja /Balthazar Getty/ (Lost Highway!) eivät voi kamalan huonosti
suorittaa sen tietämyksen valossa, mitä minulla on näistä hienoista
ihmisistä. Huhut /Robert Forsterin/ vierailuista voisivat pitää
paikkansa, ja tämä olisi entistä hienompaa. Sääli, että Lynchin kaveri
/Robert Loggia/ ei ehtinyt projektiin mukaan.
