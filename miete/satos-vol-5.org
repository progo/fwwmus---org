#+TITLE: Sätös V: Sätöksen kutsu
#+SETUPFILE: ~/dokumentit/blog/post-setup.org
* DONE Sätös V: Sätöksen kutsu                    :asunto:talo:sätös:sandels:
CLOSED: [2021-06-10 Thu 18:07]
:LOGBOOK:
- State "DONE"       from              [2021-06-10 Thu 18:07]
:END:

Hyvinkäällä olen kohta 5 kuukautta asunut ja kokenut nyt kolmea (ehkä
neljää) vuodenaikaa. Muutin Sätöksestä pois kaksi vuotta ja yksi
kuukausi sitten. Nyt vähän olen miettinyt että mitäs jos...?

[[file:./kuvat/satos/welcome-to.jpg]]

"Welcome to Sätös" -- tämä näkymä on minulle sellaista
twinpeaksimaista idylliä, joka tuo paljon hyviä aikoja mieleen.

** Aikajana

Kun muutin Sätöksestä Helsinkiin niin siinä ei paljoa tarvinnut katua
tasan mitään. Vuosi 2019 oli hulppea juttu minulle. Uusi kaupunki ja
uudet kujeet. Ei ollut aikaa miettiä mitään sätöksiä kun hommat
pelasivat. Ne harvat kerrat kun muistelin vanhoja aikoja, niin
muistelin lämmöllä.

Hyvinkäälle muutto on tuonut joitain Sätös-juttuja pinnalle.
Ensimmäinen viikko uudessa asunnossa oli kylmänsutjakka ja harmitti
myös että hoitovastike ei suoranaisesti antanut vastinetta lämmön
suhteen. Muistelin, miten Sätöksessä oli kanssa vähän kylmä ennen kuin
totuin ja lämmitin taloa.

Myös myöhemmin vuokrasin auton kahdeksi viikoksi vähän ajellakseni.
Sekin toi niitä autoilun ruusuisia puolia muistiin. Sätöksessä pääsi
ajelemaan.

*Mutta.* Sätös oli kuitenkin poiskirjoitettua historiaa, paikka johon
ei voisi palata järkevästi. Monta kertaa siellä suunnalla pyörineenä
se paikka näytti karulta ja autiolta ja talo varmasti homeessa jos ei
muuta. Mutta kaikki asetelmat menivät päälaelleen tänä vappuna 2021.

Kävin taas nuuskimassa vähän siellä pihalla, ja huomasin että talon
ostanut rakentelija oli jotain remonttia tehnyt selvästi pihalle
kertyneestä rakennusjätteestä ja pintaremonteista päätellen. Ehkäpä
talolla oli jotain toivoa?

Kuukauden päivät asia kyti päässä, kunnes nyt kesäkuussa soitin
nykyiselle omistajalle ja jutusteltiin mukavia. Ilmeisesti talossa
olisi pidetty peruslämpöjä talvisin ja selvästi omistajan mielestä
talo ei ole läpeensä pilalla, jos remonttia on tehty. Puhuttiin
alustavasti mahdollisesta takaisinostamisesta ja muusta
sensellaisesta.

** Mitä Sätös on minulle

Sätös on kaikenlaista nostalgiaa minulle. Se on pakkastalvia ja
lumenluontia. Se on keväänodotusta ja toukokuun lämpimien odottelua.
Kesällä olisi hyttysiä, joten huhti-toukokuun lämpimistä nautitaan
toden teolla.

[[file:./kuvat/satos/talvinen.jpg]]

Laittaa pallogrillin etupihalle ja polttaa siinä risuja ja paistaa
makkaraa. Istuu ulkona paidatta ja vaikka housuttakin kesän kuumalla.
Vappuna ilma on täynnä lintujen lirkutusta. Polttopuuta pilkotaan
talvea varten, jouluna aloitetaan keräämään kahvinporoja talteen niin
että maaliskuussa lumien sulaessa voidaan levittää niitä puruja
peilijään päälle.

Talvella voi käydä saunasta käsin lumikylvyssä ja kesällä voi
huuhdella itseään puutarhaletkun alla. Ulkona voi käydä lievittämässä
itseään jos vain kehtaa.

Sätös on villiä luontoa: kettuja, kauriita, haukkoja. Muurahaisia ja
kyykäärmeitä ja kyllä, niitä perhanan hiiriä ja oravia ja naapurin
maatiaiskissojakin.

Sätös on myös hipihiljaisuutta ja AKG K1000:tta ja mikseipä jatkossa
myös kaiuttimia ja vinyyliä.

Sätös olisi Iisalmea, Kuopiota, Juukaa, Varkautta ja Joensuuta auton
ratista käsin. Sätös olisi kaikkia Youtuben menestyviä maisemakuvaajia
ketkä lähtevät aamuvarhain maisemien äärelle autolla ajaen,
kamerakalusto siististi takakontissa.

** Sätös vai Helsinki

Sätöksessä oli tietysti puutteensa ja Helsinki vastasi lupailuin
paremmasta ja huolettomammasta elämisestä. Ne lupaukset Helsinki
lunasti 200-prosenttisesti minun nähdäkseni, kiitos Töölön
"lottovoittoasunnon".

Näistä kolmesta paikasta kun pitää päättää niin kyllähän minä menisin
Helsinkiin takaisin ensimmäisenä. Helsingissä on sellainen hyvä
energia joka kai johtuu kaupungin suuresta massasta. Hyvinkäällä on
pikkukaupungin energia, ja se on aika negatiivinen minulle. Sätös on
sellainen haja-asutuspaikka taasen. Outokummun energiat, olivatpa
hyviä tai huonoja, eivät säteile Sätökseen asti.

Mutta Helsinkiin on tällä hetkellä kaksi tietä: joko menen vuokralle
takaisin joka on aika omituinen ja hankala tilanne, tai säästelen ja
odottelen ainakin 8 vuotta että minulla alkaisi olla rahat kasassa
helsinkiläistä asuntolainaa varten. Vuokraaminen tuntuu hullulta ja 8
vuotta /tällä hetkellä/ sietämättömältä.

[[file:./kuvat/satos/kesa.jpg]]

** Sätös vai Hyvinkää talouden kannalta

Hyvinkää oli minulle järkivalinta siinä missä Sätös ja Helsinki olivat
sellaisia sydänvalintoja. Valitettavasti Hyvinkään ensivaikutelmat
minulle ovat vähän sitä luokkaa, että täällä tehtävä rahallinen säästö
tapahtuu jonkinasteisen henkisen hyvinvoinnin kustannuksella.

En ole asunut täällä pitkään ja varmasti vuosi eteenpäin niin olisin
tottunut kaikkeen. Mutta tällä hetkellä Hyvinkää on vähän sellainen
että latistaa vähän kaikkea. Tämä asunto ja taloyhtiö on ollut kyllä
hyvä minulle tähän asti, se helpottaa.

Hyvinkäätä pidän todella huokeana asumisena. Hoitovastike, vesi,
sähkö, internet-yhteys ja asuntolainan korko ovat yhteensä noin 300
euroa kuukaudessa.

Sätöksen yksi taloudellinen ongelma olisi se, että autoilu maksaa
rahaa. Kuitenkin yhden virheen laskelmissani tein, jonka vasta tänään
huomasin. Sätöksen kustannuksiin olin laskenut mukaan bensat ja auton
kulut silloin kun töissä piti käydä toimistolla 2-3 kertaa viikossa.
Hyvinkään kuluihin en ollut tietysti sellaisia hoksannut laskea, mitä
ei ole vielä tarvinnut tehdä. Junaliput Hyvinkäältä Tikkurilaan
kahdesti viikossa ja paluut päälle tekevät noin 113 euroa kuukaudessa
työmatkaliikenteestä. Tämän luvun heittäminen Hyvinkään asumiskuluihin
kaventaa asumiskustannusluvut yllättävän lähelle: Hyvinkään etu olisi
enää 40 euroa/kk. Sätöksessä tämän lisäkustannuksen ansiosta tietysti
on henkilöauto käytettävissä 24/7.

Eli minun ei ehkä kannata miettiä asumiskustannusjuttuja niin tarkkaan.

Hyvinkäällä on lähikauppana LIDL ja Sätöksessä on S-market ja
toisaalta kuivapuoli-Tokmanni ja sitten Joensuussa iso Tokmanni ja iso
Prisma. Tavallaan menee tasoihin.

** Sätös ei ollut pelkkiä ruusuja

Autoilu on vähän sellainen joka pani hermoille. Liikenne pani
hermoille ja jotkut autoilijat panivat hermoille ja äkilliset
yllätyslaskut huoltamolta panivat hermoille. Kävelykunnon
heikkeneminen pani hermolle.

Sätöksessä jos haluat lähteä ulos kävelylle niin on kolmenlaisia
reittejä ilman variaatioita. Kaikki hyvin yksitoikkoisia. Talven
kylmällä ei viitsi ajaa autollakaan jotain 6 kilometrin pätkää
kävelyreittien varteen kun moottori ei ehdi lämmetä siinä ajassa, eikä
akku tykkää.

[[file:./kuvat/satos/talvi2.jpg]]

Jotkut piha-askareet eivät olleet mieleisiä. Talon ylläpitoon
liittyvien remonttien murehtiminen ja taloudelliset seikat silloin
tällöin huolettavat. Muistelen myös joskus harmitelleeni mopoilijoita
mutta en nyt voi taata että se olisi ollut iso harmittelun paikka.

Sätöksessä ei ole sitä visuaalista moninaisuutta kuin PK-seudulla.
Helsinki on kerrassaan täydellinen sen suhteen. Joutsenia,
merimaisemia, arkkitehtuuria, kehä-kolmosta, kukkivia kirsikkapuita,
turisteja Kauppatorilla.

Helsingissä ja Uudellamaalla on väestöntiheyden ansiosta parhaat
kaupankäyntimahdollisuudet. F2F-kaupat sujuvat siististi ja homma
toimii. Postin varassa on mentävä enemmän, ja kauppaa on hierottava
pidemmän aikaa, kun asuu maalla.

** Mitä oikeasti tulee tapahtumaan?

Sätös on vähän siitä kiinni että mitä sen nykyinen omistaja sille
tekee. Jos talo laitetaan asumiskuntoon (se ei ole ilmeisesti ihan
kokonaan asumiskunnossa juuri nyt) ja kaupitellaan minulle niin voi
olla vaikea vastustaa kiusausta. Kuulema loppukesästä kuulen lisää
hänestä.

Sandels ja Hyvinkää, no. Asunnot eivät liiku täällä nopsaan mutta
asuntoloukkuun en Sätöksen halpuuden ansiosta sinänsä ole isossa
vaarassa jäädä. Tämä taloyhtiö ja tämä talo ja asunto on ollut
erinomainen, ei moitittavaa tähän asti eikä jatkossakaan.


