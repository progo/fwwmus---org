#+TITLE: Nikon Df ja muuta
#+SETUPFILE: ~/dokumentit/blog/post-setup.org
* DONE Nikon Df ja muuta                                 :kamera:leica:nikon:
CLOSED: [2020-06-07 Sun 11:34]
:LOGBOOK:
- State "DONE"       from              [2020-06-07 Sun 11:34]
:END:

Aiemmin [[file:./kolmentyyppistae-kameraa.org][kirjoittelin siitä]], kuinka digikameroiden maailmassa on
muutamaa erityyppistä kamerarunkoa, ja kolme niistä tyypeistä kiehtoo.

Tyyppejä on löyhästi ottaen (jätin etsimettömän pois edellisestä
tekstistä) oheiset. Keskiformaatin kameroissa on tavattavissa lisäksi
"waist-level findereitä" ja ehkäpä joitain näkökameroita kanssa.

- Peilitön (EVF, TTL)
- Peilikamera (OVF, TTL)
- Mittaetsinkamera (OVF, ei-TTL)
- (Etsimetön (TTL))

Puhuttaessa etsimistä on omasta mielestäni järkevä erotella TTL ja
ei-TTL omiksi luokikseen, mistä syystä jako menee kolmeen.

Kaikilla kolmella tyypillä on vahvuutensa. Ja optinen TTL on alkanut
kiehtoa sen myötä kun olen saanut optisen etsimen makua Leican myötä.
Mutta myös osittain pahanmakuista jälkikatkua Leican TTL:n
puuttumisesta!

Optinen TTL on(/oli) kokematta, ja tämän kokemuksen parhaiten tarjoaa
kuoleva teknologia eli DSLR.

** Nikon Df, osa 1

Jo pidemmän aikaa mutta erityisesti alkuvuodesta aloin mutustella
ajatusta Df:stä, koska toki ensinnä kyseessä on komea kamera
retrohenkisillä ohjaimilla.

Ajatus DSLR:n hyvin mekaanisista toimintaperiaatteista kiehtoi. Ei
tarvita erityistä ja herkkää mittaetsinkytkentää voidakseen käyttää
mitä tahansa lasinpalasia kameran edessä, ja saa tuloksia.

Unohtui kirjoittaa, että ostin itse asiassa Nikon Df:n Rajalasta ja
kolme linssiä F-mountille tässä maaliskuun lopuilla (yhden palautin
huonona).

Kahden viikon palautusoikeutta hyödyntäen palautin Nikonin takaisin
viikon kokeilun jälkeen. Edelleen kyselen itseltäni niitä syitä että
miksi ostin ja toisaalta tärkeämmin, miksi palautin sen!

Tämän viikon aikana en käynyt kuin kahdella testikävelyllä kameran
kanssa, ensimmäinen oli tosi laimea kokemus (kameran nokalla oli tylsä
24-85-zoomi, joka oli erittäin pehmeä telepäätä kohti; varmasti
viallinen) mutta toinen oli sitten pelottavan hieno kokemus. Kameran
nokalle laitoin 85/1.8 AF-D -linssin, jonka haptiikka ja tulokset
olivat mainioita molemmat. (Kolmas linssi, jonka hankin, ei ehtinyt
tulla Japanista ajoissa ennen palauttamista joten sen jätin
laatikkoonsa ja unohdin koko homman.)

Nikonin mukavuus tuon ruuvitarkenteisen 85:n kanssa oli huippuluokkaa.
BBF:n (Back Button Focus) ansiosta katukuvaus onnistui tismalleen
samalla tavalla kuin Leicallakin. Optisen etsimen ansiosta tilanteiden
ajoittaminen oli yhtä helppoa kuin Leicalla. Kuvat ovat ensilaatuisia
ja Df venyy useita stoppeja pidemmälle ISO-herkkyydessä kuin MP240.
Automaattivalotus, johon voi luottaa. Ja linssit ovat vain murto-osia
hinnassa, ja tarkentavat automaattisesti.

[[file:./kuvat/leica-nikon.jpg]]

Se minua varmaan eniten pelästytti tässä kaikessa -- Leican päihittäjä
on tullut talouteen. Kaksi supervahvaa kameraa, kummassakin vahva
optis-mekaaninen käyttötuntuma. Totisesti jotenkin tuntuu kaikin
puolin, että kameravalmistajat jostain syystä kollektiivisesti
päättivät aloittaa kameroiden suunnittelun puhtaalta pöydältä
peilittömiin hypättäessä. Se on sääli, sillä (D)SLR-maailmassa
ehdittiin hioa moni ergonominen asia täydelliseksi. Df on esimerkiksi
kamera, jossa AF-ON -painikkeen sijainti on täydellinen. Missään
peilittömässä en ole vielä löytänyt yhtä täydellistä. Vastapainoksi
peilittömät ovat hyvällä tavalla pienempiä ja kompaktimpia.

Minun pitäisi olla iloissani että olen löytänyt harrastukseeni entistä
paremman (ja huokeamman) työkalun joka parantaa peliäni. Olin
pikemminkin huolissani. Leicaan olen lyhyessä ajassa investoinut
paljon ja pidän kaikesta näkemästäni joten tuntui tosi huonolta tämä
ajatus, että uusi mestari olisi talossa. Huonoja syitä nämä. Kaikella
on aina aikansa ja paikkansa.

No, kamera on palautettu ja jäljelle tästä hommasta jäi kaksi hienoa
AF-D-aikakauden linssiä laatikkoon. En mennyt heti myymään niitä
eteenpäin vaan jätin asian hautumaan.

** Interlude: Nikkori Leican nokalla

Kaksi viikkoa Nikonin palauttamisesta päätin nettikeskusteluiden
pohjalta tilata tyhmän adapterin Leicalle. Leican alkeellista
livenäkymää hyödyntäen voin ehkä laittaa Nikkorit hyvään käyttöön.
Todella loistavia linssejä nämä, etenkin hinnan huomioonottaen.

Adapteri tuli 6 viikkoa myöhemmin.

Se toimii ihan kelvosti Leican kanssa, itse asiassa. AF-D-linsseissä
on manuaaliset aukkorenkaat ja manuaalitarkennus on ihan sulava
toimenpide. Leican huono etsin VF-2 on huono, mutta siihen tottuu ajan
kanssa ja kävelysession edetessä.

Tietty mikään ei ole täydellistä. Tämän etsimen huono resoluutio
hankaloittaa manuaalitarkentamista ilman zoomailua. Toinen fakta,
minkä kaikki tietävät, on se kuinka aukon kanssa puljautuminen voi
tuskastuttaa: haluat ottaa kuvan f/8:lla mutta nopeaa tarkentamista
varten joudut avaamaan linssin f/2.8:iin ja sitten tarkennuksen
jälkeen taas sulkemaan aukon uudelleen.

Tämä hidas 'työskentely' on varmasti sitä, mitä moni kuvaaja kehuu
Leicasta. Kun kuvaa ei saa sekunnin murto-osassa aikaan niin sitä
pystyy myös antamaan enemmän huomiota kuvattavalle kohteelle,
keskittymään paremmin. Ironisesti Leican oman mittaetsimen kanssa olen
niin nopea ettei tuo "hidas työskentely" tule omalla kohdalla
kysymykseen. Mutta Leican ja EVF:n kanssa kyllä -- joutuu
työskentelemään hitaammin ja huolellisemmin.

Rakeisesta kuvasta ja hitaudesta huolimatta kuvat tulevat ulos tosi
terävinä ja loisteliaina. Eli tulosten suhteen ei tässä sovittamisessa
ole mitään hankaluuksia.

VF-2 toimii hätäpäissään, ja Leica M10:n VisoFlex 020 toimii varmasti
tuplasti paremmin, mutta M10 on paljon rahaa ja fakta ei siitään
muutu: linssi on parhaiten kotonaan natiivissa kodissaan, eli Nikon F
-kamerassa.

Tässä kohtaa viimeistään tuli uusi kuumeilun aalto Df:ää kohtaan.

** Interlude, osa 2: Leica paras...?

Leica ja Nikon, ne voivat elää onnellis'na samassa tallissa, eikö?
Voivat kyllä.

Mutta kuten olen aina sanonut*, yksi hyvä vasara on kivempi kuin kaksi
vasaraa (yksi etupainoinen ja yksi metallivartinen vasara).

Siitä syystä aloin totisesti miettiä että onko Leica M10 tai ehkä
joskus tuleva M11 sitten sen verran edistyneempi kamera että sen
livenäkymä ja sen EVF niin hyvä, että nämä nykyiset sovitusongelmat
eivät enää haittaisi. Yksi hyvä kamera, johon käy kaikki rakastamani
lasi, olisi hyvä idea kaikkinensa.

Kaunis ajatus ja varmasti toimivakin idea, mutta tähän on edelleen
ainakin kaksi vastalausetta:

1. M10 on paljon rahaa. PALJON rahaa. M240:n myymälläkin välirahan
   osuus on vähintään 3000 euroa. Ja M10 ei sinänsä tarjoa paljoa
   muuta M-kokemukseen.
   - Vastaavasti tuleva M11 on sitäkin enemmän välirahaa ja voi ihan
     hyvin ollakin, ettei M11 edes ratkaise mitään EVF-kysymyksiä koska
     Leica voi hyvinkin vastata kennon jatkuvan lukemisen synnyttämiin
     ongelmiin jatkamalla nykylinjaansa eli huonohkoja
     livenäkymäkokemuksia.
   - M11 on myös jossain tulevaisuudessa. 
2. Toisekseen, minun haaveissa on edelleen se OVF+TTL. Ja iso
   uutisväläys: Nikon Df on olemassa (ihme ja hämmästys!). Tämä ei ole
   3000+ euron investointi vaan tämä on vajaan tonnin investointi.
  
Oletetaan argumentin vuoksi, että M11 julkaistaan keväällä 2021 ja
sitä alkaa ehkä saada jopa ostettua syksyllä 2021 (tilausjonot ovat
pitkät). Se maksaa Suomessa ehkä ennätykselliset 8499 €. Siinä on upea
uudelleenmuotoiltu EVF (erikseenostettuna 799 €) ja kokonaisuutena
kameran EVF-käyttökokemus alkaa olla lähellä vuoden 2016 Fujifilmiä.

Vaikka voittaisin lotossa niin silti on tuo odotus tuohon syksyyn 2021
-- se on puolitoista vuotta. Miksipä en hitossa (uudelleen)ostaisi
Nikonia koska aina voin myydä sen jos M11 osoittautuu Jeesuksen
uudelleennousemiseksi.

(*) Olen sitä aina sanonut, ei suinkaan tarkoita että olisin oikeassa.
;)

Leican asialla jatketaan vielä hetkinen, eli entäpä Leica SL? Se on
peilitön kamera, paras laatuaan varmasti, upea EVF auttaa kaikenlaisen
lasin kanssa (ei pelkästään Nikkorin). Mikä parasta, se istuu
mukavasti Leica M:n sivussa maksaen kohtuullisesti vain ~kaksi tuhatta
euroa.

Upea kamera, SL kyllä. Päällisin puolin sen paino kiusaa paljon: se on
isompi ja painavampi kuin Nikon Df. TTL-kokemus kyllä mutta ei optista
etsintä. Koska linssit eivät istu natiivisti, pitää aukkoa taas
availla ja sulkea itse manuaalisesti ja autofokuskin tietysti puuttuu.
Etuja SL:n suhteen on myös niin paljon, että ihan suu vettyy kun
ajattelee asiaa. Mutta painokysymys (850+ grammaa vs 760 grammaa) on
karvas. SL:n 847 gramman päälle pitää vielä laskea varmaan ainakin 100
grammaa linssiadapterille.

Ja mikä tärkeintä, peilitön on peilitön eli noinkohan se kokemuksena
olisi niin upea kuin mitä Leica M ja Nikon Df omissa luokissaan ovat.
Minulla on hyvä kuva Leican peilittömästä suunnittelusta Q:n muodossa:
pidempiaikaisten Q-kokemuksieni perusteella Leica SL on
todennäköisesti käyttötuntumaltaan paras peilitön kamera ikinä. Mutta
se ei tarkoita, että tultaisiin välttämättä edes lähelle
M/Df-tuntumaa.

** Nikon Df, osa 2

Voitaneen siis tulla tulokseen, että taloudellisesti ei tule olemaan
merkittävä tappio jos Df ostetaan takaisin ja annetaan sille oikea
mahdollisuus osoittaa juttunsa. Edellinen Df oli 990 euroa ja juuri
viime perjantaina 5 päivää sitten totesin että kun tulee seuraava Df
samaan rahaan myyntiin niin nappaan sen. No tuli kaksi 999 euron
hintaan.

Koska minulla on nyt kesäkuulle luvassa kiinnostavia juhannusreissuja,
saan hyvän tekosyyn pidättäytyä osteluista juuri nyt. Heinäkuun alussa
saatan toteuttaa, olettaen että runkoja on vielä myynnissä.
Ylimääräisen 10 prosentin alennuksen (Rajala tekee näitä
semisäännöllisesti) odottelu saattaa myös tulla kyseeseen.

Nyt sunnuntaina toinen rungoista meni kaupaksi. Hopeinen malli Rajalan
hyllyssä on luultavasti sama yksilö kuin minkä ostin ja palautin.
Siinä on loppuun asti ammuttu, viimeisiään viepä akku. Sen akkuluukku
myös repsottaa miedosti antaen superhalvan vaikutelman ja sen
AF/MF-kytkin on kanssa jotenkin halvalla tavalla asennettu ja sallii
asettamisen puoliväliin. Vastapainoksi tiedän, että kameran peili ja
fokus on hyvin säädöissään 85:n kanssa eli luultavasti muidenkin
kanssa. Ja hopeinen on hopeinen.

Hopeisista olen aina pitänyt. Olen aina ollut sitä mieltä, että vaikka
tyypillisesti kameran ulkonäöllä ei ole väliä, on sillä vähän väliä
silloin kun ollaan kuvaamassa ulkona vieraita ihmisiä. Nätimpi,
retrompi, pienempi, lelumaisempi on aina hyvä idea kun osoitellaan
aparaattia kohti tuntemattomia. Luonnollisesti valtaosassa
tapauksista, kun kuvataan tuttuja, kuvataan malleja, kuvataan luontoa
tai arkkitehtuuria tai muuten vain sähäkästi kuvataan kadulla niin
kameran ulkonäöllä ei ole isoa merkitystä, jos yhtään.

*Df:äähän saa muuten ostettua vielä uutenakin*, muistinko mainita.
Jälleenmyyjät eivät sitä jaksa pitää varastossa, mutta Nikonin oma
markkina-aluekohtainen nettikauppa (myös Suomessakin) listaa Df:ää
molemmissa väreissä hintaan 1899 euroa. Jos käytetyn Df:n katuhinta on
900-1000 euroa niin uuden (alennettu) hinta on ihan kohtuullinen.

Sanon "alennettu", koska Df oli uutena silloin 7 vuotta sitten 2800
euron kamera, painiskeli D800:n kanssa samoissa hinnoissa ja oli täten
hyvin kova pala purtavaksi.

Nyt käytettynäkin se on kova pala purtavaksi, koska /samaisessa tonnin
hintaluokassa/ on saatavilla niin urheilurunkoja kuten D500 ja D4 kuin
noita isojen megapikselilukemien suorittajia kuten D810. Ja
halvemmallakin saa myös uudempia ja luultavasti kaikilla tavoilla
parempia FF-runkoja CaNikonilta.

Kokeiluni jälkeen voisin ostaakin tämän rungon uutena tukeakseni
firmaa. Mutta se on valitettavasti hyvin epävarmaa, miten Nikon tulee
olemaan suhteessa Leican kanssa. Jos olisin enemmän kypsynyt
Leicahommiin niin sitten olisi varmaan helppo päätös.

Yhtä kaikki, Df:n suhteen minulla ei ole erityinen kiire ja nyt joka
tapauksessa seuraavat 2 viikkoa olen muissa maailmoissa.
Kesä-heinäkuun taitteessa on ensimmäinen tilaisuus tehdä yhtikäs
mitään.

** Peilikameran sulot mutta myös kirot: TTL-kilpailija µ4/3-leiristä?

Peilikameran hyvät jutut tiedetään nyt. Entäs kaikki ne huonot jutut,
joita ihmiset yleensä pakenevat? Erityisesti yksi iso mörkö; koko ja
paino. Paino on se kiusallisin ongelma, joka minua hiertää ajatuksessa
mennä peilikameroihin. Linssit painavat.

Leica palvelee minua ei-TTL-jutuissa enemmän kuin hyvin. µ4/3 on
luonnollisin kilpailija TTL-hommissa, ja täten kilpailija
Nikon-haaveille. Hienoja ja nopeasti tarkentavia linssejä saa
pilvinpimein ja ne ovat kevyitä, halpoja, pieniä.

Probleema on se kuvauselämys. Vaikka Panasonic on näissä asioissa
parempi kuin Olympus, se jää silti kuvaustuntumassa ja -nautinnossa
pahasti jälkeen. Itse asiassa kummankin leirin kameroiden kanssa
pitäisi varmaan kokeilla sitä BBF-elämää kunnolla, sikäli jos
onnistuu. Elättelen edelleen toivoa hyvästä elämästä µ4/3-kameroiden
maailmassa.

Ja edelleen TTL+OVF on kombo, jonka haluan käydä kunnolla läpi. Joten
µ4/3 ja Nikon voivat elää rinnakkain ehkäpä.

** Sivuvaikutuksia

Nikon Df ei mahdu mukavasti Billinghamiin joten yksi ajatus on alkaa
miettiä kamerareppuja ja sensellaista. Näillä kalustopäätöksillä on
aina nämä valtavat kerrannaisvaikutukset.

Kaikki mylläytyy uusiksi herkästi, parempi pidellä hatustaan kiinni.
