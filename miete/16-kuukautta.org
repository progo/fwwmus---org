#+TITLE: 16 kuukautta
#+SETUPFILE: ~/dokumentit/blog/post-setup.org
* DONE 16 kuukautta                          :helsinki:asunto:autot:matkailu:
CLOSED: [2020-10-19 Mon 19:11]
:LOGBOOK:
- State "DONE"       from              [2020-10-19 Mon 19:11]
:END:

Kävin tässä viikonloppuna syksyisessä Iisalmessa vierailulla.
Ensilunta odoteltiin ja talven harmaus oli asettunut pohjois-Savoon.
Tästä kaikesta mieleeni tuli vain lämpimiä muistoja Sätöksen ajoilta.

Iisalmi edustaa näppärää sijaintia keski-Suomessa, kylmiä talvia ja
ihan kelvollisia kulkuyhteyksiä. Junalla pääsee Helsinkiin asti,
bussit ja autot kulkevat valtatie-5:llä. Kaupungin ydin on kokoonsa
nähden hyvin tiivis ja näpsäkkä. Ruutukaava, joka on ladottu
kumpareiselle mäelle, muistuttaa Kuopiota kaikessa hyvässä. Ison
näköinen kaupunki kun keskustaa lähestytään etelästä käsin.

Asukkaitahan kaupungissa ei ole paljoa, mutta vastineeksi asuntoja
löytää siedettävin hinnoin.

[[file:./kuvat/16kk/1.jpg]]

Keskeisyys Suomen kannalta tarkoittaa toisaalta pitkää ja tylsää
junamatkaa Helsinkiin, toisaalta Iisalmesta käsin on verraten lyhyt
matka ajaa Ouluun, Rovaniemelle, Vaasaan, mikseipä Joensuuhunkin.
Kajaani ja Kuopio ovat molemmat sadan kilometrin ajomatkan päässä,
hyvien yhteyksien saattelemana.

Iisalmi ei nyt sinänsä niin viehätä asuinpaikkana, koska valinnanvaraa
samanlaisista pikkukaupungeista on joka sormelle. Se on kuitenkin oman
luokkansa hyvä edustaja: selkeän ytimen omaava siisti kaupunki, jossa
tavataan kaikkia neljää vuodenaikaa ja asuntolaina on järkevässä
ajassa maksettu pois.

Iisalmessa lisäksi ajellaan autolla, kuten joudutaan tekemään. Olvin
panimolla töissä käyvä ja ruutukaavalla asuva ei tarvitse välttämättä
autoa mutta pitkälti kaikki muut, kyllä. Autoilussa on oma tyylinsä
etenkin nyt koleassa syyssäässä. Lämpimät nostalgiat nousivat pintaan
kun veli kyyditsi pitkin pimeitä ja märkiä maanteitä. Olkoonkin, että
kesän kuumalla ja kovimman talven kylmimmällä voi olla toinen ääni
kellossa. Nyt oli kuitenkin syyskosteat ja nollakeli, ja lämmin auto
demonstroi parhaan mukaan, mistä olen ollut nyt paitsi jonkin aikaa.
Muistelen romanttisen filtterin läpi vain ne autoilun hyvät palat
tässä. En muistele kesän hiostavia helteitä, tai kaikkia niitä kertoja
kun autoa piti käyttää huoltamolla.

[[file:./kuvat/16kk/2.jpg]]

Alan jo ihan villiintyä ajatuksesta, että kävisin keski-Suomea pitkin
ja poikin valokuvaamassa, auton joustavuudella pääsee niin pitkälle.
Suomalaiset hiipuvat paikat ja kaikki sellainen. Iisalmea lähellä on
Piippolan kylä, joka teki jo omanlaisen vaikutuksen kesällä. Pieni
mutta jotenkin niin idyllinen paikka. Tämmöisissä pienpaikoissa
mielellään käyttäisi aikaa loppukesän lämpimillä ja yrittäisi
kiteyttää koko kaupungin yhteen valokuvaan. Ja tehdä tällaisista
kuvista kirja. Siinä voisi olla ihan ehta projekti, jos siinä on
sydäntä mukana.

Vaikka Helsingin Töölön vuokraa nyt maksaakin ilolla, ja julkisilla
kulkee Helsingissä huippuedullisesti, tässä ihan vallan jo mietiskelin
kaikenlaisia ideoita siitä että mitä ja miten halpaa asuminen Savossa
voisi olla. Auton omistaisin ja ajelisin sitten suomiprojektia
eteenpäin. Aiemmin kun tein saman peliliikkeen, hyväksyin että vapaus
ei ole ilmaista. Liikkumisenvapaus tässä tapauksessa.

[[file:./kuvat/16kk/3.jpg]]

Asunnot ovat ainakin halpoja, jos ei muuta. Juankoskella pisti silmään
varsin fiksu kerrostalokaksio, jonka myyntihinta on taloyhtiön velan
ohella vain 5700 euroa. Kaukolämmössä ja vastike maltillinen.
Kirjaimellisesti jotain, jonka voisi käteisellä ostaa ilman pankkien
kanssa puljaantumista. Kaikenlaisia romanttisia ideoita
juankoskelaisesta talvesta nousee mieleen ja ajatuksia
viikonloppureissuista Kuopioon. Helsingissä ei kirjaimellisesti
koirankoppia saisi 5000 eurolla kun neliöhinnat alkavat huidella
kymppitonnissa.

Mutta kaikki luvut yhteensummattunakin auton pitäminen ei ole halpaa
lystiä. Juankoskelta hyvin edullisesti ostettu asunto ja auton pito ei
jää nykyistä Helsingin tilannetta juurikaan halvemmaksi! Laskin
vuokran ja palkkaan lisätyn PK-lisän varjolla töölöläisen elämäntapani
maksavan vain 150 euroa kuussa enemmän. 150 euroa on aika vähän rahaa
siitä hyvästä että voin rajoittamattomasti mennä ja kokea erilaisia
paikkoja juankoskelaisittain valtavassa mittakaavassa. Merinäkymiä,
ihmis- ja turistipaljouksia, hienoa satavuotista arkkitehtuuria, myös
luontoa ja metsää lyhyellä tarpomisella metrolta.

Jään silti miettimään vielä Kuopion seutua ylipäänsä mahdollisena
tulevaisuuden majapaikkana. Kuopiolaiset ovat aina pistäneet silmään
erinomaisina ihmisinä, ja kaupungin keskusta on tiivis ja hieno.
Puhumattakaan neljästä vuodenajasta. Ja asunnotkin ovat suhteessa
edullisia. Sätöksessä asuessani Kuopion läheisyys oli aina hieno
plussa. Kuopiolaisena voisin olla ylpeä asuinpaikoistani. Juankoski on
nykyään osa Kuopiota, mutta Juankoski ja auto on yksi idea,
kuopiolainen omistusasunto vielä vallan toinen.

[[file:./kuvat/16kk/4.jpg]]

Mutta, mutta. Miksi tämmöisiä ajatuksia taas vaihteeksi?

Aiemmin olen asunut kerrostaloissa vuokralla Outokummussa ja
Joensuussa -- kummassakin sattumoisin 16 kuukauden kohdilla alkoi
seinät kaatua sisään ja oli pakko vaihtaa maisemia. Sätöksessä
viihdyin sitä vastoin 4,5 vuotta, joista ensimmäiset pari vuotta
omistusasuntona ja sitten vuokralla, ja olisin viihtynyt varmaan
pidempäänkin, elleivät olosuhteet olisi innostaneet kokeilemaan uusia
juttuja.

Töölössä ollaan asuttu 16 kuukautta ja rapiat. Täällä ei seinät kaadu
päälle, mutta ison kaupungin luontainen dynamiikka ja sisäiset
jännitteet kadulla ollessa uuvuttavat aika-ajoin. Kuopiossa
vastaavasti uuvuttaa sitten motoristit. Laitan tämän mietiskelyn nyt
tämän "16 kuukauden" rajanylittämisen piikkiin. Helsingin potentiaalia
olen vasta hieman hiponut ja tämä Töölön asunto on ihan 10/10.

Kaipa tämä villitys tästä laantuu, jahka muistan että minulla on Turku
ja Tallinna päivämatkayhteyksien päässä. Ja lunta voin aina kokea
matkaamalla Kuopioon talvikuukausina.

Minulla riittäisi aiheesta sanottavaa, mutta en toisaalta halua
innostaa itseäni liikaa näillä fantasioilla ja toisaalta en halua
jaaritella tämän enempää lukijoiden kauhuksi.

[[file:./kuvat/16kk/5.jpg]]

Lisäsin tähän tekstiin kuvitusta 2019 sunnuntaiselta pakkaspäivältä.
Kaunis aurinko kirvoitti -22 asteen pakkasesta huolimatta lähtemään
ulos ajelemaan työmatkaani ja pysähtelemään sitten kuvienottoon. Se on
yksi lämmin muisto siitä, miten valokuvaaja ja auto voivat toimia
symbioosissa.
