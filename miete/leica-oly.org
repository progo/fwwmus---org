#+TITLE: Leica ja jatko
#+SETUPFILE: ~/dokumentit/blog/post-setup.org
* DONE Leica ja jatko                         :leica:fujifilm:olympus:kamera:
CLOSED: [2018-01-11 Thu 21:47]
:LOGBOOK:
- State "DONE"       from              [2018-01-11 Thu 21:47]
:END:

Tammikuinen kamerakuume on kyllä outo ilmiö, mutta nyt se on iskenyt
minuun jo kolmena vuotena peräjälkeen! Mihin edetä nyt kun laukussa on
jo parasta, mitä saa?

Ryhdyin pohtimaan viimeaikaisia kuolaamisiani: kaikki pitkälti Leicaa.
Päädyin viimein siihen, että ehkäpä vaikka minulla joskus olisi
rahastoissa ylimääräistä löysää 25k, niin ei olisi silti millään
tasolla järkevää laittaa kahdeksaa tonnia Leica M10:een, vaikka miten
hienoja kuvia saisi sillä. Leica on kallis brändi, ja se on suunnattu
rikkaille ihmisille. Se, että minä saan hitaasti grindattua itselleni
leicarahaa vuosien mittaan, ei tee minusta yhtäkkiä rikasta. 

Tämä tarina alkaa suunnilleen viimelauantaista.

** Leica Q: täyttä täyden kennon laatua

Leica Q on ollut minulla talossa 6,5 kuukautta. Kamerassa on
erinomaisen vähän mitään vikaa. Sen ergonomiaan olen tottunut ja nyt
suorastaan rakastan sitä. Objektiivi on uskomattoman tarkka ja aukkoa
ei todellakaan tarvitse kiristellä terävyyttä hakeakseen.

Mikä on Q:n suurin synti on sama synti, mikä minulla oli X100T:n
kanssa vuosi sitten tammikuussa: yksi polttoväli on toki kiva ja
kaikkea, se on samalla aina vähän riittämätön. Minua himottaa
järjestelmissä mahdollisuudet eritoten ultralaajoihin polttoväleihin
(15-20 milliä kinovastaavasti) ja toisaalta joskus myös
normaali-televäleihin (50-200 mm kinovastaavasti). 

Fujin kuvia ei oikein voinut kropata mielekkäästi, Q:n kuvia taasen
voi saksia mielettömästi ennen kuin alkaa näyttää pahalta. Q:n
28-millisellä voi kevyesti leikata itselleen parin megapikselin
75-millistä vastaavan rajauksen ja näyttää riittävän hyvältä
nettijakeluun. Tämä on ilmiömäinen Q:n etu kyllä. Jos tulostaisin
kuviani enemmän, tämä ei niin onnistuisikaan.

Q:n väri on hieman kahtijakoinen, mutta ihonsävyjä lukuunottamatta
olen ollut 100-prosenttisen tyytyväinen Leican väripalettiin. Väri on
niin syvänrikasta Fujin paikoin aika karkkisia värejä kohtaan.
Ihonsävyt eivät valitettavasti onnistu hyvin Leicalla, mutta
kompromisseja saa kyllä aikaan jälkikäsitellessä.

[[file:./kuvat/L1020397.jpg]]

Kaikessa mahtavuudessaan Q on vienyt minut umpikujaan: kaikki
parannukset maksavat mielettömästi rahaa, eivätkä todellakaan tarjoa
kaikkea sitä, mitä Q tarjoaa. Leica M on herkullinen systeemi, johon
hyppäisin viipymättä, jos lotossa tulisi miljoonia. Siitä huolimatta M
on systeemi, joka ei edes voi palvella kaikkia käyttötarkoituksiani.
Lähikuvaus ei onnistu, manuaalitarkennus ei pärjää nykypäivän
autofokukselle kuin tietyissä tilanteissa ja kokeneissa käsissä.
Ei toki käy kieltäminen, etteikö se olisi todella palkitsevaa osata
manuaalitarkentaa liikkuvaa kohdetta tietäen, ettei esimerkiksi Fuji
X100T osaa näin hyvin.

Leica M:llä on myös sula mahdottomuus mennä telekuvaukseen. M10:n ja
EVF:n kanssa toki sujuu jotenkuten, mutta sittenkin täytyy kameran
nokalle laittaa sovitettua lasia, kun oma M-lasi ei mene 135:ttä
pidemmälle hyvistä syistä.

Q vei minut umpikujaan, mutta sen lisäksi umpikuja on keskellä
labyrinttiä! Täältä on vaikea perääntyä takaisin vanhaan tuttuun
Fujifilmiin, kun tietää, että kuvat ovat siellä pehmeämpiä, autofokus
on hitaampaa, leicamainen pop puuttuu ja niin edespäin...

** Fujifilm: APS-C-kuningas?

Jos ei kerta Leica, niin sitten varmaan Fujifilm? Fujiahan minä niin
rakastin puolentoista vuoden ajan. Kun siirryin Q:hun juhannuksena, ei
kameran täyden koon kenno ollut mikään itseisarvo minulle. Ei tee edes
tiukkaa palata takaisin, jos kuvaamisen mukavuus säilyy.

Aina kun Youtube on ehdottanut minulle jotakin Fujifilm-videota, olen
sen yleensä katsellut mielenkiinnosta. Pientä nostalgiaa ja sen
sellaista on aina ollut videoiden tiimoilta ilmassa! Viimelauantaina
katselin videon, joka tavallaan katkaisi kamelin selän ja aloin
pohtia, miten kiva se olisikaan palata takaisin Fujifilmiin, jos ja
kun lottovoitto ei iske kohdille. (Pitäisi varmaan myös joskus ostella
niitä kuponkejakin?!)

Kyllä, syväterävyyden puolesta APS-C ja esimerkiksi X100T:n
23-millinen F/2 oli enemmän kuin tyydyttävä paketti
bokeh-pelleilyihin. Kadulla ja metsässä kuvasin usein F/5.6:lla ja
sain kuviin tyydyttävän määrän separaatiota.

[[file:./kuvat/DSCF0480-CChrome.jpg]]

Isoin ongelma on Fujin X100-mallistossa (toki kiinteän polttovälin
lisäksi) objektiivin pehmeä piirtäminen lähitarkennuksissa. Tämä on
asia, jota en voi antaa anteeksi noin vain. Sama /spherikaalisen
aberraation/ ongelma esiintyy myös muutamassa Fujin XF-objektiivissa:
23/2:ssa ja 35/2:ssa. En henkilökohtaisesti haluaisi laittaa näihin
objektiiveihin rahaa, koska läheltäkin pitää joskus voida ottaa kuvia.

Fujin järjestelmät ovat nyt isosti kehuttuja, ja kamerarungot ovat
kypsyneet isosti. Kuitenkin kun on tottunut ihastelemaan ällistyttävän
teräviä Leica-kuvia pitkin vuotta, alkaa Fujin laseista lähteä taika
pois. Alkuperäisissä muistiinpanoissani sanon aika kärjekkäästi että
"Fujin lasi näyttää silkalta sutulta". Ehkä se on ihan
totuudenmukainen vertauskuva, vaikka nämä kommentit voivat tulla
kellekään mieleen sanoa vain suorassa A/B-testaamisessa Fujin ja
Leican tuottamien kuvien välillä! Fuji on toki halvempaa lasia kuin
Leica, mutta se on asioita huomioonottaen silti aika kallista. Ja
keskimäärin kaikki primet tarkentavat hitaasti. Ming Thein on
ilmeisesti myös ilmaissut, että Fujifilmin lasi ei ole aina niin
kehumisen arvoista.

Fujilla on hyviä kameroita nyt uudella X-Trans III -kennolla, eikä
kuvissa ole mitään moittimista millään tasolla, mutta minua kismittää
etenkin se fakta, että joudun valitsemaan ison ja kauniin EVF:n ja
mittaetsinnäön välillä. Mittaetsinfujeissa X-E3 ja X-Pro2 on paljon
pienempi EVF, varmasti sen takia kun muuten kameraa joutuisi
isontamaan. X-T2 on kaikin puolin se ainut oikea Fuji. Pidinhän minä
X-T1:stä paljon, sen ISO-rullasta ja elämää suuremmasta etsinkuvasta.
Mutta tuo valinta X-Pro2:n ja X-T2:n välillä kismittää.

Minua hirvitti hieman kun siirryin 440 gramman X100T:stä 640 gramman
Leica Q:hun. Tämä ei onneksi ollut niin kamala painonnousu. Mutta entä
mitä seuraavaksi? Esimerkiksi X-Pro2 ja 23/1.4 muodostaa keskenään 800
gramman paketin. Milloin aletaan puhua liiasta?

Fujin kanssa tapahtuu paljon muutakin sisäistä painimista. JPEG vs
raakakuvaus. Olen monesti valitellut, miten menetän paljon kun otan
Fujin tuottaman raakakuvan käsittelyyn. Saan korjattua varjoja ja sen
sellaista, mutta en saa mitenkään toistettua Fujin komeita värejä enää
raakakuvaan. Tämän kanssa painin isosti, minkä takia varmasti Q:hun ja
pelkkään raakakuvaukseen oli niin helppo siirtyä.

Fujin kanssa on näitä sisäisiä painimisia enemmänkin. Ylipäänsä
X100T:n kanssa oli huiman mukava olla, X-T1:n kanssa paljon vähemmän.
X-T1 jätti vähän huonon maun tietyistä asioista suuhun. Asioita, joita
toki on korjattu X-T2:een, mutta esimerkiksi kovaääninen suljin oli
yksi ratkaiseva tekijä minulle. Siksi en ole myöskään nyt aukottoman
innoissani Fujin järjestelmistä. Ylipäänsä kun luetaan netissä
Fujifilmin loistavista tiedostoista, tulee muistaa että näillä
ihmisillä on Lightroomit ja muut Fujifilmin siunaamat työkalut
käytössä.

Fujifilm X200, jos se tulisi nyt joku vuosi, olisi se pelastava enkeli
tässä kaikessa. Jos se on X100F, jossa on uusi nopeasti tarkentava ja
vähemmän aberraatiota omaava objektiivi, se pelastaisi kaiken.

Se toinen iso APS-C-pelaaja markkinoilla on Sony, joka tekisi pari
asiaa minun kannaltani edullisesti. Sonyn isoin probleema on kenties
tuo halvan ja kevyen lasin puute. Sony tekee huiman teräviä laseja,
mutta optiikka on kondiksessa koon ja painon kustannuksella.

** All You Need Is Light: mikro-nelikolmoset

Kaikessa tässä sitten tahtovat tietynlaiset hyppäykset, kuten
hyppäykset FF:stä m43:een, unohtua kokonaan käsittelemättä, koska ne
ovat niin isoja ja mullistavia paradigmamuutoksia.

Mutta joku kipinä minulla oli selvästi takaraivossa, kun ymmärsin
mutista ääneen: "Olympus?".

Mikronelikolmoset eli m43:t ovat uineet kiikareideni alla monesta
syystä. Ensinnäkin kenno on aika pieni. Toisekseen 4:3-kuvasuhde ei
tunnu valokuvaukselliselta. Liikaa huonoja muistoja vanhain aikain
4:3-pokkareista.

Kennon pienuudesta tulisin varmasti kärsimään ison Leica Q:n jälkeen,
mutta jos m43-kennoja vertaa Fujiin, on erotus toisenlainen. Olympus
tekee todella siistiä kohinanvaimennusta kuviin. Tässä osin saattaa
mennä jopa Fujista ohi. Käsittelen tätä asiaa hieman lisää myöhemmin.

Kuvasuhde ei sekään nyt iso juttu ole, nyt kun olen tottunut rajaamaan
uudelleen miltein kaiken, mitä kuvaan. Hyvin usein 1:1-neliömuotoon,
joskus 16:9:ksi, joskus 3:1-laajakuvaksi.

Mikronelikolmosilla on muutama ässä hihassa, joilla ne tuovat esiin
isoja vahvuuksia Fujifilmiin nähden: viisiakselinen kuvanvakain
suoraan rungossa, todella nopea autofocus, halpaa ja kevyttä lasia.

Kuvanvakain toki auttaa vain paikallaan pysytteleviin kohteisiin,
mutta kyllä sellaisia on aika reipas osuus ottamistani kuvista. IBIS:n
sanotaan myös auttavan yleisessä mikroterävyydessä, eikä väitettä ole
vaikea niellä. Pikselitiirailuissa käytännössä mikä tahansa m43-kamera
päihittää Fujifilmin kennot. Ehkä se on X-Trans, ehkä se on IBIS.
Hiukset ja sen sellaiset paljastavat lähes aina asian laidan.
Pikselintiirailu ei tietty ole terve harrastus, etenkään jos aikoo
valita työjuhdakseen "alitehoisen" m43-alustan. Mutta tämä on fakta.
Fuji "tuntuu" äkkiseltään huonompilaatuiselta setiltä kuin pahainen
m43-Olympus.

M43:lle saa huimaa lasia. Panasonic Leica DG 15 mm (ja vähemmässä erin
25 mm) ovat kaksi kakkulaa, joissa on leicamaista lookkia nähtävillä
kun oikein siristelee silmiään. Nämä PanaLeicat vähäksi aikaa
nostivatkin m43:sta kartalleni kun olin Fuji-kuvaaja.

Olympus Pen-F on ristiriitaisen vastaanoton saanut
rangefinder-lookalike. Se kilpailee tavallaan Fuji X-Pro2:n kanssa ja
tavallaan ei kilpaile. Innoikkaimmat fanit jo kehuvat, että Pen-F vie
Fujia kuvanlaadussa, vaikka silkan fysiikan perusteella näin ei asian
pitäisi olla. Onhan se toki mahdollista, Fujissa ei mitään IBISsejä
ole.

Minun silmääni Pen-F näytti alkuun karsealta: liikaa nappuloita,
liikaa hopeaa. Nyt sitä katselee kyllä vähän uusin silmin ja ehkä se
sittenkin ihan hyvältä näyttää. Retrolook, joka on viety
X100-mallistoakin pidemmälle! Tämä on kevyt kamera, runko on vain 427
grammaa ja useimmat normaaliobjektiivit ovat alle 200 grammaa.

Olympuksen lasi on pientä, ketterää ja edullista. Autofokus on kuulema
ilmiömäisen nopea. Ei hassummin kameralta, joka on 17/1.8-objektiivin
kera vain hieman painavampi kuin Fuji X100F ja tarkentaa nopeasti kuin
mikä. Autofocus on kamerarungoissa hyvä, mutta m43-objektiivit ovat
ilmeisesti suunniteltu salamoiksi! Ja m34-tavaraa riittää
markkinoilla! Isoin ja kattavin valikoima markkinoilla. Kun Leican
käytetty M-lasi alkaa lähes aina 2000 eurosta, käytetty m43-lasi (ja
ihan hyvä sellainen) lähtee satasesta ylöspäin. Leicaa puoli vuotta
läähänneenä nämähän ovat käytännössä ilmaisia!

Olympus ja Pen-F voisi tosiaan olla sellainen tervetullut tuulahdus
jotain muuta kuin Fujia. Olympus Pen-F on muuten jopa Fujiakin parempi
JPEG-kamera. Toivottavasti tässä ei toistettaisi historiaa liiaksi.
Kaikki kehuvat, joka ikinen, tuota Pen-F:n mustavalkosimulaatiota
numero kaksi. "Mono2" on väitetysti hieman kuin Kodak Tri-X. Kovin
kontrastinen se on, vetää vertoja Fujin ACROS -emulaatiolle,
saatavilla uusimmissa Fuji-kameroissa.

Näytekuvien perusteella Olympuksen JPEG:ien kohina on hieman
siistimpää kuin Fujilla, iso plussa! Fujin ongelmana oli se, että
kohinanpoistoa harrastettiin ihan liikaa kovilla herkkyyksillä. Itse
asiassa ColorFoto-lehti on testannutkin (ennustan, että JPEG-kuvilla)
että Pen-F menee itse asiassa X-Pro2:sta hieman edelle laadussa,
varmasti kiitos hyvän ja maltillisesti toimivan kohinanpoiston.

** M43: iso ekosysteemi 

Mikronelikolmoset ovat iso ekosysteemi, johon tekee pääasiassa Olympus
ja Panasonic kameroita ja laseja. Näiden lisäksi vanhat tutut, kuten
Voigtländer ja Meyer Optics tekevät m43-versioita. Markkinat ovat
hyvät, ja ihmiset ovat aina kukin omasta syystään luopumassa milloin
mistäkin.

Kanta on selvästi taidettu suunnitella fiksusti, sillä pääsääntöisesti
kaikki halpakin (kiinteä) lasi on terävää ja nopeatarkenteista.
Olympus panostaa isosti ammattitason zoomeihin; hyvä heille. 

Ensimmäinen huoli oli tietty se, että saako näin pienelle kennolle
riittävän laajakulmaisia objektiiveja. Nopea tutkinta selvitti, että
huoli pois. Leicalla on paljon kehuttu Voigtländer 15/4.5, Fujilla on
teräväksi sanottu Rokinon 12/2, ja m43:lla on nyt ainakin tämmöinen
kuin Laowa 7.5/2, kiinnostavasti Voigtländeriä nopeampi lasi jopa
ekvivalenssin mukaanhuomioiden. Kaikki nämä ultralaajat lasit ovat
myös edullisia, sijoittuen alle 500 euron hintaluokkaan.

M43-lasi on halpaa, kerrassaan halpaa! Esimerkiksi siedettäväksi
sanottu potrettilasi Olympus 45/1.8 irtoaa kevyesti alle 200 euron
myyntipalstoilla. Telezoomeista on antaa tämmöinen keskusteltu
esimerkki: Panasonic 45-175 F4-5.6 ASPH, joka on terävä lasi ja lähtee
kohtuuhalvalla. Kattaa aika paljon luontokuvaajien ja lintubongareiden
polttovälejä!

Myös valovoimaa saa m43:lle! BHPhotoVideo listaa myynnissä 7
manuaalitarkenteista objektiivia, joiden aukko on f/0.95 *tai* f/0.85.
Toki nämä objektiivit alkavat olla niin painavia, että välitön
painoetu menetetään, mutta näitä on olemassa ja mahdollisesti niitä
löytää hyvin tarjouksin käytettynä. Esimerkkejä FF-ekvivalenssein:

- Voigtländer Nokton 17.5/0.95 on 35/2
- Mitakon Speedmaster 25/0.95 on 50/2
- Voigtländer Nokton 42.5/0.95 on 85/2
- Mitakon Freewalker 42.5/1.2 on 85/2.4
  
Näiden lasien terävyys täydellä aukolla on toki toinen asia tyystin.
Ainakin Steve Huff on myöntänyt, että CV17.5/0.95 on terävä keskeltä.

Speedboosterit ovat myös olemassa, jos haluaa maksaa isoa rahaa siitä
ilosta, että saa 1-1.3 stoppia vähemmän syväterävyyttä. Metabonesin
adapteri lupaa jopa Canon EF-tukea (autofokus, aukonhallinta,
kuvanvakaimet). Tiettyjen objektiivien kanssa varmasti hyvä idea,
mutta useimmat SLR-lasit voivat olla aika isoja toki käyttää pienissä
rungoissa. Ehkä netistä voi löytää keskustelua siitä, mitkä lasit
eritoten olisivat speedboosterin väärtejä.

Speedboosterihan ei tee muuta kuin pienentää kuvaa parhaansa mukaan,
ideana on saada 75-millinen objektiivi näyttämään 50-milliseltä. Valon
määrän ja objektiivin aukon pysyessä samana lopputuloksena kuva
näyttää 50-milliseltä ja syväterävyys on sen seurauksena myös
"parantunut".

Onko nämä objektiivit nyt yhtään laadukkaita? Mitään hyötyähän mistään
ei saavuteta, jos myös Olympuksen lasi on pehmeätä lähitarkennuksissa
kuten Fuji. Parit arvostelut läpiselaamalla selviää, että Olympus
17/1.8 pelaa vallan mallikkaasti, on terävä alusta alkaen ja bokeh on
siistiä. Oikein kiva!

** M43 on käytännössä ilmaista Leicaan verrattuna

Testasin parit Olympus-raakakuvat testiksi Darktablessa. Ne aukeavat
hyvin ja detaljia riittää. En tiedä, miksei Fujifilmin kuvissa mutta
Olympuksen raakakuvissa on tietynlaista selektiivistä kohinanpoistoa
sovellettu jo raakakuvaan. Kohinan määrä oli yhdessä ISO 400 -kuvassa
aika suuri, toisaalta seuraavassa kuvassa oltiin ISO 1600:ssa ja sitä
ei ollut läheskään niin paljoa. Näyttää pitkälti oikein hyvältä!

Nämä ORF-raakakuvat ovat lisäksi pakattuja, mikä säästää hieman
levytilaa. Säästöä se on pienikin säästö. Selvästi enemmän kohinaa
tiedostoissa kuin Leica-kuvissa (ISO 400), mutta siihen varmaan tottuu
nopeasti. Kaikin puolin: hyvältä tuntuu.

Tässä on yksi iso seikka nykyisestä status quosta: Jos minun
Leica-workflow'hun kuuluu säännöllisesti kropata kuvia 50 milliin tai
yli, kuvanlaadullisesti m43 + 25-millinen ei voi tulla kaukana
jäljessä!

** Kroppiteoria

Toisin kuin Fujilla tai Sonyllä, m43-haut netistä yleensä
kulminoituvat hyvin nopeasti kroppitekijän vaikutuksiin.

Jätän tämän teorian lyhyemmälle. 

Minulla oli alkuun huolta siitä, että saako neljä kertaa pienemmällä
kennolla riittävän hyviä valotuksia. Katukuvauksessa on tärkeää
ylläpitää nopeita suljinaikoja.

Ilmeisesti fysiikka menee niin, että vaikka isompi pinta-ala kerääkin
enemmän valoa kuin pieni pinta-ala, niin objektiivin suunniteltu
kuvaympyrä ratkaisee paljon. 

[[https://petapixel.com/assets/uploads/2017/03/cropfactor3-1.jpg][Tämmöinen
konkreettinen esimerkki]] annettiin, missä kaikki asiat ovat teoriassa
identtiset (kuvan rajaus, syväterävyys, valotus, ISO-kohinan /määrä/):

- Kroppikerroin 1x (FF)
  - Polttoväli 85 mm
  - Aukko F/4
  - ISO 800
  - Valotusaika 1/40 sekuntia
- Kroppikerroin 2x (m43)
  - Polttoväli 42.5 mm
  - Aukko F/2
  - ISO 200
  - Valotusaika 1/40 sekuntia

Se hämäännys, mikä minulla oli, johtui tuosta ISO-herkkyydestä. Se ei
ole mikään universaali suure, vaan kuten näkyy, neljä kertaa niin iso
kenno /kerää/ valoa neljä kertaa niin paljon, ja se näkyy
ISO-herkkyyden nelinkertaisuudessa.
  
Eli saman suljinajan saa molemmissa systeemeissä samoilla aukoilla,
ISO:illa ja ekvivalenteilla polttoväleillä mutta kohinan määrä
lasketaan silti näin.

** Tammikuun kamerakuume iskee jälleen!

En todellakaan tiedä, mikä näissä tammikuissa oikein on, kun tekee
mieli vaan ostaa krääsää. Kai se on se seikka, että ulos ei pääse
kuvaamaan mielekkäästi ja pimeää on aamusta iltaan. Aikaa on lähinnä
istua koneella ja lukea läähättää kamerajuttuja.

Nyt yritän vain pyristellä ostohaluja vastaan. 

Miksi pyristellä, tosin? Kuten sanottua, leicakuvat kroppautuvat hyvin
28:sta 35:een, 50-milliseen, myös pidemmälle. Otettua kuvaa näin
kropatessa kohinan määrä korostuu kohinarakeen kasvaessa suhteessa
kuvan mittoihin. Tulokset ovat olleet silti erittäin hyviä.

[[file:./kuvat/L1040323.jpg]]

Toisaalta miksi olla ostamatta, jos talvialennukset ovat nyt, ja
ihmiset eivät odota uutta Pen-F:ää julkaistavan hetkeen?

Jos siirtymä Leicasta pois tapahtuukin, se on aika isosta rahasta
kyse. Kolmen tonnin Leicasta tulee reilun tonnin Olympus-setti.
(Myynti voi olla iso hässäkkä tosin.)

M43:n edullisia hintoja katsellessa alkaa todellakin käydä mielessä,
että ehkä rahalla on muutakin käyttöä minulla kuin purismi. Leica Q:n
hinnalla saisi vaikka sun mitä kamaa. Ja olisihan se vähän
huolettomampaa heilua kaupungilla kameran kanssa, jonka arvo on vain
neljäsosa Leicasta.

Prioriteetit: kamerakaluston ei tarvitse olla viittä tonnia,
äänentoisto saa olla. Ja kuten Henri Cartier-Bresson sanoikin,
"Sharpness is a bourgeoisie concept."

En tiedä. Ei minun kyllä /tarvitsisi/ vaihtaa, ellei tuo
ultralaajakulmaisuus nyt sitten villitse. Järki sanoo, ettei kannata
tässä vaiheessa vuotta tehdä mitään ratkaisuita. Kuitenkin kuten
vanhojen merkkien pitäessä paikkaansa, odottakaa Oly-postauksia parin
viikon sisään. Jos ei muuta voi sanoa, niin olen ylpeä itsestäni:
minua ei voi ainakaan merkkiuskollisuudesta syyttää!

** Encore: PEN-F vs GX8

Jos Olympus ja m43 on nyt se lopullinen valinta, jäljelle jää vielä
hieroa tuota kameravalintaa tarkkaan. Tai sen hieroin jo aiemmin
päivällä, tässä välilaskelmat ja lopputulos.

Upea Olympus Pen-F vai ruma ja halpa Panasonic GX8/GX80? 

- Molemmissa on riittävän nopea yksittäisen kuvan AF.
- Panasonic menee selvään voittoon jatkuvan AF:n suhteen.
- Panasonicissa on kanssa parempi ergonomia (isompi ote kädelle)
  telekuvaukseen.
- Olympuksessa on paljon kivoja valokuvaajan apuja (live composition
  ja muita).
- Olympuksen keveämpi olemus (ei kyttyrää) lienee parempi kevyiden
  lasien kanssa.
- En ole aikomassa yhtäkkiä actionkuvaajaksi, joten C-AF ei ole
  lainkaan tarpeellinen. 
- Halpoja nuo rungot kuitenkin käytettynä joten sitten kun joskus
  tulee käyttöä, jonkun rungon voi ostaa silloin. 
- Kirjaimellisesti Panasonic GX80, jossa on tarkennushommat kyllä
  todella hyvin hanskassa, lähtee juuri nyt alle 300 euron käytettynä
  tori.fi:ssä.
