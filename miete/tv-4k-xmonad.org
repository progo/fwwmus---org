#+TITLE: 4K-TV näyttönä ja XMonadin käsittämätön tehokkuus
#+SETUPFILE: ~/dokumentit/blog/post-setup.org
* DONE 4K-TV näyttönä ja XMonadin käsittämätön tehokkuus       :xmonad:rauta:
CLOSED: [2020-01-27 Mon 18:33]
:LOGBOOK:
- State "DONE"       from              [2020-01-27 Mon 18:33]
:END:

[[file:./tv-4k-kokeiluja.org][Aiemmin kirjailin]] visioistani kokeilla isoa 4K-telkkaria tietokoneen
työpöytänä. Pikselitiheys ihan jo paperilla implikoi, että sen ei
pitäisi olla mahdoton diili lainkaan. Pari eri LG:n TV:tä käytyäni
läpi löytyi kultainen keskitie.

LG:n IPS-paneeliset 4k-telkkarit ovat kehuttuja töllöjä
hintaluokissaan. Ensin ostin Gigantin tammialennuksista 49-tuumaisen
halpamallin 49UM7000. Olin vähän varuillani paneelin koon suhteen,
mutta pienempi 43" versio ei ollut alennuksessa ja olisi ollut paljon
kalliimpi. Päädyin siis 49-tuumaiseen.

** UM7000

No tämä malli (UM7000) oli ja ei ollut hyvä. Väritoisto ja
tonaliteetti oli mielestäni mainio. Input lag on mainio, kuten
luvattuakin. Mutta katselukulmat eivät olleet ihan sitä, mitä IPS:ltä
olin odottanut! Lisäksi mallissa oli dynaaminen taustavalo, jota ei
mikään asetus saanut pois päältä. Varmasti asia, joka häiritsee
kuvankäsittelyä.

Valokuvia käsitellessä näytti kyllä komealta katsella kuviaan
valtavalta kuvalta. Mustan taso ei päätä huimannut, mutta kirkkaat
sävyt toistuivat paljon paremmin kuin työpöytä-Asuksessa.

Muissa hommissa eli koodaus- ja surffaushommissa paneelin isoin kiusa
oli sitäkin isompi. Sen pikselirakenne on sellainen LG:n oma
viritelmä, RGBW, eli tyypillisten RGB-pikseleiden lisäksi sekaan on
heitetty valkoista antavia pikseleitä. Tämä hävitti näytöille
tyypillisen "pikseliterävyyden" vallan tyystin ja etenkin värillinen
teksti näyttää kuin se olisi läpikäynyt JPEG-kompression.

Tämä oli isoin syy sille, että uutta piti lähteä katselemaan.
Selvitin, että LG käyttää noita RGBW-paneeleita sikinsokin eri
malleissa, eikä tätä tietoa löydä spekseistä. Verkkokauppa.comiin
lähdin seuraavaksi, sillä siellä on heidän sanojensa mukaan Helsingin
isoin valikoima telkkareita näytillä myymälässä. Isosti olikin
valikoimaa. Lähdin katselemaan paria ennalta googlattua LG:n mallia,
joissa on hyvät RGB-paneelit.

** UM7450

Verkkiksessä tehty tutkimusmatkailu kannatti isosti. Otin kännykällä
(paras makrokuvaaja) kuvia paneeleista läheltä ja se paljasti hyvin,
missä mallissa on RGBW-pikselit ja missä ei. RGBW-paneeleissa koko
pikselirakenne on enemmän hunajakennomainen kuin puhdas matriisi!

Vaikka nyt esimerkiksi UM7400-malliston "tiedetään" olevan
RGBW-roskaa, oli Verkkiksessä hyvin näytillä ja alennuksessa tämmöinen
43-tuumainen UM7450 jossa oli mallinimestä huolimatta RGB-paneeli. Sen
laitoin heti tilaukseen kotiintuonnilla ja käyttöönoton jälkeen nyt
olen tätä käytellyt kolmisen vuorokautta.

Ero tuohon UM7000:aan on varsin iso, vaikka internetin
asiantuntijoiden mukaan eri malleissa olisi pitänyt olla pitkälti sama
paneeli ja kuvanlaatu; vain älyominaisuudet ja muut jutut olevinaan
paranevat isompiin lukuihin mentäessä. Ensimmäinen asia, jonka
huomasin melkein heti kun laitoin tasaisenharmaita ikkunoita auki
uudelle näytölle: tämän TV:n taustavalaistus on huimasti tasaisempi.
7000:n huono ja epätasainen, keskipainotteinen taustavalo saattoi jopa
hyvinkin olla viallinen, koska niin selkeä ero näiden kahden välillä
on. Reunoja kohti himmenevä valo on myös omiaan selittämään
IPS-paneelille huomattavan huonot katselukulmat. Tässä mallissa on
paremmat kulmat, vaikka toki paneelikin on pienempi.

Input lag, kuvanpäivitysvauhti ja kaikki asiat ovat joko vähintäänkin
samat tai selkeästi paremmin tässä mallissa. Ja kasvanut pikselitiheys
(90 -> 110) on miellyttävällä tavalla parempi, mutta ei vielä vaadi
käyttöliittymän skaalausta tai mitään.

Liikkeessä kun katselee 43-tuumaista ja 65-tuumaista rinta rinnan,
alkaa 43 näyttää aivan epätoivoisen pieneltä. Mietinkin jo, että
noinkohan 43 on hyvä, etenkin kun 49:n kanssa ei tullut koon suhteen
ongelmia. Liikkeessä nyt kaikki alle 90-tuumainen näyttää pieneltä.
Kotona ja käytössä tämä 43" on kerrassaan *täydellinen*.

** XMonadin käsittämätön tehokkuus ikkunoidenhallinnassa

Monesta näytöstä yhteen siirtyessäni oli pientä huolta siitä, miten
tilettävä ikkunanhallinta vastaa tähän haasteeseen. Onhan kuitenkin
"fakta", että tilettävä ratkaisu parantaa käytettävyyttä
ikkunaekonomisuuden kustannuksella: jos sinulla on vaikka 6 ikkunaa
auki työpöydällä ja kaksi niistä ei tarvitse kuin hyvin vähän
työpöytäalaa, tiletyksen kanssa tyypillisesti kukin saa aika
tasaisesti saman verran tilaa.

Xmonadin oletusratkaisuilla (Tall + Full) ei pötkitäkään pitkälle. Ne
ovat hyvin tuhlaavaisia näin isojen näyttöjen kanssa. Ei onneksi
tarvinnut kamalan pitkään kaivella kun alkoi löytyä käytön myötä hyviä
ideoita.

*** 4K-layoutteja

Tässä toistaiseksi löytämiäni layoutteja. Niitä ei tarvitse onneksi
ollakaan kuin muutama niin kaikki käyttötapaukset on katettu.

Kolmeen sarakkeeseen asetteleva "ThreeColumn" on hyvä lähtökohta.
Hienosäädin tätä ideaa niin, että keskimmäinen sarake (XMonadin
terminologiassa "master") jakautuu tarvittaessa vertikaalisesti niin,
että joko minulla on yksi iso master-ikkuna tai kaksi kapeampaa
master-ikkunaa keskellä. 4K-resoluution kanssa neljään sarakkeeseen
jaettu ruutu tarkoittaa noin 960 pikselin palstaa. Tämä riittää
mainiosti surffaamiseen ja vieressä voi editoida tekstiä näppärästi.
Ja jos tulee tarve tuplata selainikkunan leveys, se on vain
pikanäppäimen takana!

[[./kuvat/xmonad-4k-layouts/3col-middle.png]]

Sitten saman ThreeColumn-layoutin jalostusidea sillä idealla että
nettiselain esimerkiksi dokkareita tai lopullista tuotetta katsellessa
saa olla mielellään sen 960 pikseliä leveä, mutta Emacsille tai
IDE:lle on hyvä pyhittää vähintäänkin tuplalevyinen kaistale, tässä on
normaali ThreeColumn mutta heijastettuna niin että master-ikkuna on
oikealla puolella. Emacs osaa jakaa itse itsensä tarvittaviin
palasiin, sama pätee varmasti muille editoreille ja IDE:ille. Sitten
ideana on antaa selainten pyhittää nuo kaksi vasemmanpuoleista kapeaa
suikaletta sillä, mitä nyt tarvitaankaan. Lisäikkunat tulevat vielä
jakamaan tätä vasemmanpuoleista tilaa entisestään. Masterille on
mahdollista pyhittää enemmän kuin 50% näytöstä, se on vain ihan hyvä
lähtökohta.

[[./kuvat/xmonad-4k-layouts/3col-big.png]]

Demonstraation nimissä 4x3-gridi (kuvassa tosin vain 3x3) on
4K-näytöllä täysin käyttökelpoinen idea. Nettiselaimessakin riittää
leveys ihan hyvin, pituutta saisi olla enemmän. Tässä kohtaa
staattisten tilettävien ikkunahallintojen käyttäjät voivat tulla
ilakoimaan heidän hyvillä työkaluillaan. XMonad dynaamisena
tilettäjänä ei "anna" käyttäjän puuhastella niin tarkkaan ikkunoiden
jaon suhteen, mutta näen tämän kompromissin aivan fantastisena.
Esimerkiksi annettakoon se, että nyt kun elokuvia katsellessani
vaihdan 4K-näytöltäni tuohon Philipsin FullHD-näytölle, kaikki ikkunat
skaalautuvat niin hyvin kuin voivat skaalautua, ja kaikki pitävät
vanhat paikkansa ruudulla. Tätä ei mikään Windows tai Openbox tai muu
osaa tehdä, vaan ikkunat ovat aina sekaisin resoluutionvaihdosten
jälkeen. Ei Xmonadissa!

[[./kuvat/xmonad-4k-layouts/grid.png]]

*** Xmonad-konffi

Huomaan huvituksekseni, että Xmonadin konffini on viimeksi nähnyt
paljon tuunausta vuonna 2013. Sen jälkeen olen kait löytänyt itselleni
toimivan setin layoutteja ja konffia. Esimerkiksi kahden pienen
FullHD-näytön kanssa Xmonadin oma Tall-layout on enemmän kuin pätevä,
kun yhdistää heijastumaversion siitä (master on oikealla vasemman
sijaan).

Paljon [[file:./xmonad.org][vanhaa säätöä]] heitin surutta romukoppaan. Nimetyt työtilat ja
99 työtilan katto oli jokseenkin turha ja vähällä käytöllä jo
aikaisemminkin. Nyt kun yksi ruudullinen vetää 2-4 vanhan työtilan
verran tavaraa sisäänsä niin kymmenellä selviää hyvin pitkälle. Juuri
nyt konffissa on 11 työtilaa konffattuna. Odotan että normaali tilanne
tulee olemaan että vain 2-3 työtilalla on elämää.

Iso uudistus ja parannus vanhoihin konffeihin nähden oli nyt ottaa
käyttöön 2D-navigointi. Vanhan systeemin "fokusoi edellinen/seuraava
ikkuna" toimii riittävän hyvin silloin kun ruudulle ei mahdu kuin sen
3-4 ikkunaa mukavasti. Nyt se muuttuu auttamattoman hitaaksi ja
kankeaksikin. 2D-navigoinnissa HJKL vie minut ilmansuunnittain siihen
suuntaan, mihin sitten haluankin mennä.

Vanhan systeemin monipuoliset "heitä ikkuna näytölle X" -pikanäppäimet
on poistettu kokonaan. Kun näyttöjä on vain yksi niin ei siinä paljoa
tarvita. Tämä oli hyvin joustava tapa käyttää 2-3 pienempää näyttöä,
kun yhdellä näppäinyhdistelmällä pääsit suoraan haluamaasi näyttöön
kiinni ja sitten ikkunan fokusointi kolmella eri yhdistelmällä vei
nopeasti perille. Juuri tätä minä vähän pelkäsinkin että onkohan yhden
ison näytön kanssa Xmonadille liian kova pala? No onneksi
2D-navigointi ja kustomoitu ThreeColumn-layout vastaavat tähän
kysymykseen: ei lainkaan.

** Kokeilu näyttää olevan iso menestys

Kaikin puolin tällä hyvin valitulla 43-tuumaisella LG:llä saa ihan
normaalia työpöytä-Asuksen suorituskykyä suhteessa hyvin halpaan
hintaan. XMonadin sai hyvin kesytettyä uusiin haasteisiin ja nyt
kelpaa mainiosti.

Tässä on vielä lopuksi ihan toimintakuva siitä, miten 4K:n 8 miljoonaa
pikseliä voi taittua arkikäytössä.

[[./kuvat/xmonad-4k-layouts/actionshot.png]]
